2023-08-14 2023-08-14 (måndag)

### &#x1F1F8;&#x1F1EA; *Tinget i sig*

En afton läser Örtstedt Kant  
och finner honom verkligt intressant.

Men filosofens tyska flyter tungt.  
Snart somnar över boken vår adjunkt.

I nattens dröm gror dagens tankesådd.  
Kant illustreras och blir lättförstådd.

Det kommer, svept i brokig omslagsfärg,  
till Örtstedt ett paket från Königsberg.

Aktas för stötar! står det utanpå  
med petig stil som verkar rokoko.

Avsändare och varans fabrikant  
är ingen mindre än professor Kant.

Han granskar lådan vid sin fönsternisch.  
Det står som innehåll: *DAS DING AN SICH*.

Kring tinget i sig själv, de vises sten,  
är sinnevärlden blott ett brokigt sken.

Vem törs dock rycka undan slöjan kring  
den rena verkligheten, tingens ting?

Adjunkten Örtstedt ryggar bort bestört  
från det som ingen sett och ingen rört.

Om gåvan i hans grova händer sprack!  
-- Han returnerar den med tusen tack.

-- Hjalmar Gullberg, 1935

%
